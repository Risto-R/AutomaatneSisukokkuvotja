Jugoslaavia opositsioon jätkab üldstreigi teisel päeval inimeste kutsumist tänavatele , et sundida president Slobodan Milosevici tagasi astuma . Vaatamata üleeilsetele massiprotestidele ja üldstreigile ütles Milosevic BBC teatel televisioonis , et tal pole kavatsust astuda kõrvale kavandatud teisest voorust . Ametlikel tulemustel ei saanud opositsiooni kandidaat Vojislav Kostunica esimeses voorus vajalikku enamust ja seega on Jugoslaavia võimude sõnul vaja korraldada teine voor . Opositsioon pole aga sellega rahul , väites , et Kostunica võitis juba esimeses voorus . Streikijate suurim edu seni on olnud Jugoslaavia kahe suurema kaevanduse töö peatamine , mis avaldab juba mõju elektrijaamadele ja ähvardab põhjustada elektrikatkestusi . Politsei arreteeris eile ka Belgradi transpordikompanii presidendi Dragan Tosici üldstreigi organiseerimise eest Jugoslaavia pealinnas . Armee ülem kindral Nebojsa Pavkovic on läbirääkimistel Kolubara kaevuritega alates eile hommikust . Ta on hoiatanud streikijaid , et nood ähvardavad rahvuslikku julgeolekut .