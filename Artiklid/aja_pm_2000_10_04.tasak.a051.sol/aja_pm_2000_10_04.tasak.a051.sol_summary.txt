Venemaa president Vladimir Putin alustas eile India-visiiti , millega loodab pisut taastada kahe riigi vaheliste suhete külma sõja aegset tihedust . Putin kavatseb koos India liidritega alla kirjutada rohkem kui kümnele lepingule , mis reguleerivad kahe riigi vahelist koostööd majanduse , teaduse , tehnika , kultuuri valdkonnas . Vene ajakirjandus on visiidist kirjutades pööranud kõige rohkem tähelepanu Venemaa relvatarnetele Indiasse . Näiteks peaks just visiidi ajal saama alla kirjutatud leping , mille kohaselt India ostab Venemaalt 124 tanki T-90S ja ehitab litsentsi alusel veel 186. Teise " sajandi tehinguna " loodab Venemaa Indiale maha müüa lennukikandja ristleja Admiral Gorshkov ja mõned hävitajad MiG-29 . 