Kuuendat aastat peetava Pimedate Ööde Filmifestivali ( PÖFF ) juhatab kolmandat korda sisse tudengifilmide festival , seekord 23.-29. novembrini Kinomajas . 79 tudengifilmi on pärit 32 riigist . Noortele mõeldud programmis " Vanad ja väärikad " saab näha poola filmiklassikute Andrzej Wajda , Roman Polanski , Krzysztof Zanussi ja Krzysztof Kieslowski noorpõlvefilme . Kahe viimase aasta laste- ja noortefilme näidatakse sel aastal 23.-30. novembrini Nukuteatris . Selle programmi raames on varasematel aastatel olnud vägagi huvitavaid töid , mida tasuks meiegi teismelistel näha . Astrid Lindgreni raamatute põhjal tehtud filmidest on kokku pandud eriprogramm . Ka animafilmid on kohal - nagu eelmisel kolmel aastalgi . Muu hulgas on selles programmis näha Inglise lastefilme , Jaapani lühianimafilme , samuti Eesti uusi animafilme ning vanameister Elbert Tuganovi retrospektiiv . Seekord kuulutatakse Euroopa parimad filmid välja juhtumisi PÖFFi lõpupäeval 7. detsembril . Nagu mullu , on ka seekord festivali kavas mitmed Euroopa Filmiakadeemia auhindadele kandideerivad tööd ; viis neist taotlevad koguni parima filmi nimetust . Programmis on ka kolm Euroopa parimaks dokumentaalfilmiks pürgivat teost . Festivalil on palju Vene filme ning sellega seoses ka rohkelt külalisi Venemaalt . Üldse on festivali põhiprogrammis 117 filmi . Piletihinnad on madalamad kui muidu kinodes , 25-60 krooni ( vaid ööseanssidel Sõpruses 75 kr ) . Sakala Keskuse suures saalis on filmidel ka eestikeelne tõlge . 